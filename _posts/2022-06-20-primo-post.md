---
layout: post
title: "La linguistica computazionale"
date: 2022-06-20
---

# Cos'è la linguistica computazionale?

Definire cose complesse in maniera semplice non è mai facile. Quando parliamo di grandi ambiti disciplinari, poi, risulta essere ancora meno facile. La linguistica computazionale è un ambito effettivamente molto grande: la sua storia non è lunghissima (spero che ci torneremo!), eppure si è sviluppata negli anni attraverso modelli teorici e tecnologie sempre diversi, per raggiungere obiettivi sempre diversi, intersecandosi, in maniera più o meno profonda in base al periodo, con aree sempre diverse.

Ancor prima di dare definizioni, vale la pena soffermarsi su come ci si può riferire oggi a questo ambito. Le espressioni con cui lo si indica sono infatti tante, e ciascuna pone l'accento su un aspetto diverso. Al riguardo, due disclaimer sono doverosi. Il primo: capita che si considerino queste espressioni come relative ad aree effettivamente diverse, per quanto correlate: qui, per comodità, preferisco considerarle semplicemente modi diversi di indicare un unico macro-ambito (ciascuno ponendo l'accento, come già detto, su aspetti particolari dello stesso). Il secondo: come ogni area ancora giovane che si rispetti, le definizioni possono essere diversissime in base alla particolare fonte e al particolare ricercatore, e ogni confine è sfumato.


La prima espressione è, ovviamente, **linguistica computazionale**. E' il nome storico e principale con cui la disciplina è nota in Italia, e pone chiaramente l'accento sulla componente "linguistica" dell'ambito (creando continuità, ad esempio, con espressioni come *linguistica generale*, *testuale*, *del contatto*, ecc.).

Una definizione sbrigativa e moderatamente funzionale potrebbe essere: *la linguistica computazionale è quella parte dell'intelligenza artificiale che si occupa del linguaggio*.
